༄༅། །
བླ་བྲང་ཉི་ལྡེ་ན་བཞུགས་པའི་རིགས་ལྡན་ཆེན་པོའི་སྐུ་གདུང་གི་ལོ་རྒྱུས་ཀྱི་ཡི་གེ་བཞུགས་སོ།། དྷརྨ་རཱ་ཛ་མཧཱ་བི་ཛ་ཡ་ཀིརྟི་བྷཊྚཙ་ཤྲཱི་ཀཱ་ལ་ཙཀྲ་ཡེ་ན་མཿ འདིར་སྨྲས་པ། བྱང་ཕྱོགས་ཤམྦྷ་ལའི་རིགས་ལྡན་ཆེན་པོ་པདྨ་དཀར་པོའི་རྣམ་པར་འཕྲུལ་པའི་བཅོམ་ལྡན་འདས་དུས་ཀྱི་འཁོར་ལོ་ཉིད་གཞན་ངོར་ས་སྐྱོང་མི་དབང་ཆེན་པོའི་ཚུལ་བཟུང་བའི་སྐྱེས་ཆེན་མཆོག་ཏུ། དུས་མཚུངས་པའི་མཁས་པ་རྣམས་ཀྱིས་མགྲིན་གཅིག་ཏུ་བསྔགས་པའི་ཡུལ་དུ་གྱུར་པའི་ཆོས་ཀྱི་རྒྱལ་པོ་རྣམ་རྒྱལ་གྲགས་པ་བཟང་པོ་འདི་ཉིད་ནི། སྐྱེས་སྦྱངས་ཀྱི་མཁྱེན་རབ་ཕུལ་དུ་བྱུང་ཞིང་། རིགས་ཀྱི་ཅོད་པན་གྱི་ཚོགས་ཀྱང་ཐེག་ཆེན་ཆོས་ཀྱི་རྒྱལ་པོ། མུས་ཆེན་སེམས་དཔའ་ཆེན་པོ། བོ་དོང་པཎ་ཆེན། ཆོས་རྗེ་རྒྱལ་བ་དཔལ་ལ་སོགས་ཏེ་མཁས་གྲུབ་ཀྱི་བླ་མ་མང་དུ་བསྟེན་ནས་གསན་པ་རྒྱ་མཚོའི་ཕ་མཐར་སོན་ཅིང་། ཤེས་བྱ་རིག་པའི་གནས་ལྔ་ལ་མི་འཇིགས་པའི་སྤོབས་པ་བརྙེས་པས་འཆད་རྩོད་ཀྱི་སྒོ་ནས་ཀྱང་བསྟན་པ་གསལ་བར་མཛད་ཅིང་། ཁྱད་པར་ལེགས་བཤད་ཀྱི་རྩོམ་པ་གསར་དུ་མཛད་པ་ཡང་། མདོ་སྔགས་རིག་གནས་ཀྱིས་བསྡུས་པའི་གསུང་རབ་གླེགས་བམ་གྱི་ཚོགས་བཅུ་གྲངས་ལས་བརྒལ་བར་བཞུགས་པ་རྣམས་ཀྱང་། དཔྱོད་ལྡན་གྱི་མཁས་པ་སུ་ཞིག་གིས་མཐོང་བའི་ཚེ། སྤྲུལ་པའི་སྐུའི་གསུང་ལས་གཞན་དུ་མ་འདས་པའི་ཡིད་ཆེས་ཀྱི་དད་པ་བསྐྱེད་པར་ནུས་པ་ཤ་སྟག་ཏུ་འབྱུང་ལ། གཞན་ཡང་དཔལ་དུས་ཀྱི་འཁོར་ལོའི་བློས་བསླངས་ཀྱི་བཀོད་པ་ངོ་མཚར་ཅན་གསེར་དངུལ་གར་བུ་ལུགས་སུ་བཞེངས་པར་མཛད་པ་སོགས་ལུགས་གཉིས་འཕྲིན་ལས་ཀྱི་རྣམ་ཐར་རྨད་དུ་བྱུང་བས་རྒྱལ་བའི་བསྟན་པ་སྤྱི་དང་། བྱེ་བྲག་རྗེ་བཙུན་ས་སྐྱ་པའི་བསྟན་པ་བསྟན་འཛིན་དང་བཅས་པ་བླ་ནས་བླར་འདེགས་པར་མཛད་དེ། མཐར་དགུང་ལོ་བརྒྱད་ཅུ་གྱ་གཅིག་ཏུ་སོན་པ་ན། ཕོ་བྲང་ཆེན་པོ་ལྷུན་གྲུབ་སྡིངས་ཉིད་དུ་སྣྲོན་གྱི་ཟླ་བའི་ཚེས་དྲུག་ལ་དག་པའི་ཞིང་དུ་གཤེགས་པའི་ཚུལ་བསྟན་ཏེ། སྐུ་གདུང་རིན་པོ་ཆེ་གནས་དེར་དངུལ་གྱི་རྣམ་རྒྱལ་མཆོད་རྟེན་ཞིག་བཞེངས་ཏེ་བཞུགས་སུ་གསོལ་བ་ལས། དུས་ཕྱིས་ཕོ་བྲང་ཉིད་ཧ་ཅང་ཉམས་ཆེས་པས་དངུལ་གདུང་གི་དྲུང་དུ་མཆོད་འབུལ་དང་ཞབས་ཏོག་རྒྱ་ཆེན་པོ་ལྟ་ཅི་སྨོས། སྐུ་གདུང་ཉིད་ཀྱང་སྲང་དབར་གྱི་ཁྱིའི་ཁ་ཟས་སུ་འགྱུར་བ་ལ་རིང་པོ་མེད་པར་གྱུར་པ་ན། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། རིགས་ལྡན་ཆེན་པོ་དེ་ཉིད་སྤྱིར་ས་སྐྱ་པའི་བསྟན་འཛིན་དང་། ཡོན་བདག་ཟུང་འབྲེལ་གྱི་གནས་ལྔ་རིག་པའི་པཎྜི་ཏ་ཆེན་པོ་སྐྱེས་ཆེན་མཚུངས་མེད་ཡིན་པ་དང་། ལྷག་པར་ཆོས་རྒྱལ་ཆེན་པོ་འདི་ནས་བརྒྱུད་པའི་དཔལ་དུས་ཀྱི་འཁོར་ལོའི་དབང་རྒྱུད་མན་ངག་གི་ཆོས་ཚུལ་མཐའ་ཡས་པ་ཞིག་ཐོས་པའི་བརྒྱུད་པའི་བླ་མ་བཀའ་དྲིན་ཅན་ཡིན་པས། རང་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་རྒྱ་ཆེན་པོ་ཐོབ་པའི་སླད་དུ། དཀོན་མཆོག་ལ་ལུང་བསྟན་ཞུས་པ་བཟང་ཆུག་བྱུང་བ་བཞིན། སྐུ་གདུང་རིན་པོ་ཆེ་ལྷུན་སྡིངས་ནས་སྤྱན་དྲངས་ཏེ། དཔལ་ས་སྐྱའི་བླ་བྲང་ཉི་ལྡེར་བཞུགས་སུ་གསོལ་བའི་ཚེ། སྔར་ཨརྒའི་ཆོ་ག་བགྱིས་པའི་དངུལ་གདུང་བསྒྲིགས་པར་བརྩམས་ཏེ། སྐུ་གདུང་རིན་པོ་ཆེ་ལ་ཁྲུས་གསོལ་རྒྱས་པར་ཕུལ་ནས་མཆོད་རྟེན་གྱི་བུམ་པར་བཞུགས་སུ་གསོལ་བ་ན། གདུང་གི་སྐུ་དཔུང་གཡས་ཕྱོགས་ཀྱི་ངོས་ཐམས་ཅད་ལ་དྲོད་ཆེན་པོ་ཚ་ཆིལ་བྱུང་བ་ཉེ་འཁོར་བའི་གང་ཟག་གཉིས་ཙམ་གྱིས་མངོན་སུམ་དུ་རིག་པ་བྱུང་བས། སྔར་ཕོ་བྲང་ལྷུན་སྡིངས་སུ་བཞུགས་སྐབས་ཀྱང་དངུལ་གདུང་གི་བུམ་ལྡིར་ལ་བདེ་དྲོད་རང་འབར་དུ་ཡོད་པར་རྣམ་ཐར་ལས་ཀྱང་འབྱུང་ཞིང་། སྐྱེས་བུ་རྟོག་དཔྱོད་ཅན་རྣམས་མགྲིན་གཅིག་ཏུ་གླེང་བ་ལ་ཡིད་ཆེས་ལྷག་པར་སྐྱེས་ཤིང་། མདོར་ན་རིགས་ལྡན་ཆོས་ཀྱི་རྒྱལ་པོའི་སྐུ་གདུང་ཡིད་བཞིན་གྱི་ནོར་བུ་འདི་ཉིད་ལ། སྐལ་བཟང་དད་ལྡན་གྱི་སྐྱེ་བོ་སུ་ཞིག་གིས་གསོལ་བ་བཏབ་ཀྱང་མཆོག་ཐུན་མོང་གི་དངོས་གྲུབ་བདེ་བླག་ཏུ་སྩོལ་བ་ལ་ཡིད་གཉིས་དང་བྲལ་བར་ཤེས་པར་བྱས་ནས། དཔྱོད་ལྡན་དག་གིས་མཆོད་འབུལ་དང་གསོལ་འདེབས་ལ་བརྩོན་པར་མཛད་འཚལ་ལོ། །


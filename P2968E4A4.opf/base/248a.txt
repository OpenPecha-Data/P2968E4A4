༄༅། །
མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པས་ཁའུའི་བྲག་སྒོར་གསུང་བརྟག་གནང་བའི་བརྟག་ཡིག་བཞུགས།། ཡོས་ལོ་ཧོར་ཟླ་བདུན་པའི་ཚེས་བཅུ་གཉིས་ཀྱི་ཉིན། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པས་སྐྱེད་ལྷས་ཁའུའི་བྲག་སྒོར་ཐུགས་དམ་ཟབ་རྒྱས་བསྐང་གསོ་དང་བཅས་བརྟག་བསྒྲིལ་གནང་བ་ལ། འདི་ཐོན་པ་ཡིན།་་་་་དུས་རྒྱུན་པར་དགེ་བ་ཅི་བྱས་པ་རྣམས་སྡིག་བཤགས་སུ་དམིགས་ཤིང་བླ་མ་ཡི་དམ་ཆོས་སྐྱོང་དབྱེར་མེད་ལ་གསོལ་བ་རྩེ་གཅིག་ཏུ་བཏབ་པའི་མཐུས་རང་ཉིད་སྐྱེ་བ་ཕྱི་མ་བདེ་བ་ཅན་དུ་སྐྱེ་ངེས་པས་བཟང་ངོ་། ༈ འདི་ཐོན་པ་ཡིན།་་་་་རང་གི་སློབ་མ་ཉེ་འཁོར་འདི་རྣམས་སྡིག་བཤགས་སྨོན་ལམ་ངེད་རང་གིས་བྱས་པའི་མཐུས་སྐྱེ་བ་ཕྱི་མ་རང་དང་ལྷན་ཅིག་བདེ་བ་ཅན་དུ་སྐྱེ་ངེས་པས་བཟང་། ༈ འདི་ཐོག་མར་ཐོན་པ་ཡིན།་་་་་རང་ཉིད་བདེ་བ་ཅན་དུ་སྐྱེ་བའི་གེགས་ཀྱི་སྒྲིབ་སྦྱོང་ལ་དམིགས་ནས་མ་ཎི་དུང་ལྔ་དང་། ཨོཾ་གསུམ་མ་བྱེ་བསྙེན་གཅིག་དང་། ལྷ་སར་སྐོར་བ་འབུམ་ཐེར་རྣམས་གཞན་ལ་ཡོན་སྤྲད་ནས་བྱེད་བཅུག་ན་རང་ཉིད་ཚེ་འཕོས་འཕྲལ་བདེ་བ་ཅན་དུ་སྐྱེ་ངེས་པས་བཟང་། འདི་རྗེས་སུ་ཐོན་པ་ཡིན།་་་་་རང་ཉིད་བདེ་བ་ཅན་དུ་སྐྱེ་བའི་གེགས་ཀྱི་སྒྲིབ་སྦྱོང་ལ་དམིགས་ནས་མ་ཎི་དུང་ལྔ། ཨོཾ་གསུམ་མ་བྱེ་བསྙེན་གཅིག ལྷ་སར་སྐོར་བ་འབུམ་ཐེར་སོགས་དེ་རྣམས་གང་རིགས་གཅིག་གཞན་ལ་ཡོན་སྤྲད་ནས་བྱེད་བཅུག་ན་རང་ཉིད་ཚེ་འཕོས་ཕྲལ་བདེ་བ་ཅན་དུ་སྐྱེ་ངེས་པས་བཟང་། ༈ འདི་མ་ཐོན་པ་ཡིན།་་་་་།དུས་རྒྱུན་པར་དགེ་བ་ཅི་བྱས་པ་རྣམས་སྡིག་བཤགས་སུ་དམིགས་ཤིང་བླ་མ་ཡི་དམ་ཆོས་སྐྱོང་དབྱེར་མེད་ལ་གསོལ་བ་རྩེ་གཅིག་ཏུ་བཏབ་པའི་མཐུས་རང་ཉིད་སྐྱེ་བ་ཕྱི་མ་བདེ་བ་ཅན་དུ་མི་སྐྱེ་བས་ངན། ༈ འདི་མ་ཐོན་པ་ཡིན།་་་་་རང་གི་སློབ་མ་ཉེ་འཁོར་འདི་རྣམས་སྡིག་བཤགས་སྨོན་ལམ་ངེད་རང་གིས་བྱས་ཀྱང་རེ་ཞིག་རང་དང་ལྷན་ཅིག་བདེ་བ་ཅན་དུ་མི་སྐྱེ་བས་ངན། ༈ འདི་མ་ཐོན་པ་ཡིན།་་་་་རང་ཉིད་བདེ་བ་ཅན་དུ་སྐྱེ་བའི་གེགས་ཀྱི་སྒྲིབ་སྦྱོང་ལ་དམིགས་ནས་མ་ཎི་དུང་ལྔ་དང་། ཨོཾ་གསུམ་མ་བྱེ་བསྙེན་གཅིག་དང་། ལྷ་སར་སྐོར་བ་འབུམ་ཐེར་རྣམས་གཞན་ལ་ཡོན་སྤྲད་ནས་བྱེད་བཅུག་ཀྱང་རང་ཉིད་སྐྱེ་བ་ཁ་ཤས་བདེ་བ་ཅན་དུ་མི་སྐྱེ་བས་ངན། ས་སྐྱ་པ་ཀུན་དགའ་བསོད་ནམས་ཀྱི་བརྗེད་ཐོའོ།། བཀྲ་ཤིས། ༈ །བྱི་ལོ་ལྷོ་རོང་དུ་ཆིངས་ལ་ཕྱིན་དུས། ངེད་རང་ལ་མེད་ཐབས་མེད་པའི་རབ་འབྱམས་པ་དེ་ཉིད་འདས་པར་བརྟེན། གདན་སར་འབྱོར་འཕྲལ་སྒོ་རུམ་ཡེ་ཤེས་མགོན་པོའི་དྲུང་དུ་ལུང་བསྟན་ཞུས་པའི་བརྟག་ཡིག་ལ། ༈ །རབ་འབྱམས་པ་བསོད་ནམས་འོད་ཟེར་དཀོན་མཆོག་གི་ཐུགས་རྗེ་དང་སྨོན་ལམ་རྟེན་འབྲེལ་བྱིན་རླབས་ཀྱིས། ད་ལྟ་མཁའ་སྤྱོད་ཆུང་ངུའི་གོ་འཕང་ཐོབ་ཡོད་ངེས་པས་བཟང་ངོ་། ༈ །དྲུང་རབ་པ་བསོད་ནམས་འོད་ཟེར་དཀོན་མཆོག་གི་ཐུགས་རྗེ་དང་སྨོན་ལམ་རྟེན་འབྲེལ་བྱིན་རླབས་ཀྱིས་ད་ལྟ་བདེ་བ་ཅན་དུ་སྐྱེས་ཡོད་ངེས་པས་བཟང་ངོ་། ༈ །དྲུང་རབ་པ་བསོད་ནམས་འོད་ཟེར་ད་ལྟ་རིགས་དྲུག་གང་རིགས་སུ་སྐྱེས་ཡོད་ཅིང་། སྐྱེ་བ་ལྔ་དྲུག་བརྒྱུད་ནས་དེ་མཚམས་རྣམ་གྲོལ་ཐོབ་པས་བཟང་། ༈ །རབ་འབྱམས་པ་བསོད་ནམས་འོད་ཟེར་ད་ལྟ་རིགས་དྲུག་གང་རིགས་སུ་སྐྱེས་ཡོད་ཅིང་། དེ་འཕོས་འཕྲལ་དཀོན་མཆོག་གི་ཐུགས་རྗེ་དང་། སྨོན་ལམ་རྟེན་འབྲེལ་བྱིན་རླབས་ཀྱིས་མཁའ་སྤྱོད་དམ་བདེ་བ་ཅན་དུ་སྐྱེ་ངེས་པས་བཟང་། འདི་རྣམས་ཡེ་ཤེས་མགོན་པོ་ལ་གསོལ་བ་རྩེ་གཅིག་ཏུ་བཏབ་ནས་བརྟག་སྒྲིལ་བྱས་པས། རྟག་ཡིག་སྔ་མ་འདི་གཉིས་ངེད་རང་གི་པང་དུ་ཅབ་ཀྱིས་ཐོན། གཞན་རྣམས་མ་ཐོན་བྱུང་པས། བླ་མ་དཀོན་མཆོག་གི་ཐུགས་རྗེ་དང་། ཆོས་སྐྱོང་གི་ནུས་མཐུ། ངེད་རང་གཉིས་ལྷག་བསམ་དག་པར་བརྟེན་དག་པའི་ཞིང་དུ་གཏན་དུ་བདེ་བའི་བཙན་ས་ཟིན་ངེས་པར་འདུག་སྙམ། དེ་ནུབ་ནས་གཉིད་ཁུགས་པ་ལྟ་བུའི་བློ་བདེ་བའི་ཚད་དུ་བྱུང་ཞིང་། ཕྱིས་ནས་རིམ་གྱིས་བརྟགས་པས་ཀྱང་ངེས་ཤེས་འགྲོང་དུ་རང་སོང་པ་ཞིག་བྱུང་པ་སྐྱབས་གནས་བསླུ་མེད་རྣམས་ཀྱི་ཐུགས་རྗེར་གོ ༈ །ཟུར་ཁང་གི་རྗེ་བཙུན་རིན་པོ་ཆེའི་སྐུ་འདྲའི་དྲུང་དུ་བརྟག་པ་བྱས་པས་ཀྱང་བདེ་བ་ཅན་དུ་སྐྱེས་ཟེར་བ་ཐོན། གཞན་རྣམས་མ་ཐོན་པ་ཡིན། གཞན་ཡང་རྟགས་མང་དུ་བྱུང་ངོ་།།  །།བཀྲ་ཤིས།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།


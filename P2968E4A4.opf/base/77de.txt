༄༅། །
དཔལ་ས་སྐྱའི་དབུ་རྩེའི་བླ་མ་ལྷ་ཁང་གི་རྟེན་གསར་བཞེངས་སོགས་ཀྱི་གཟུངས་རྫོང་གི་དཀར་ཆག་བཞུགས་པས་དགེའོ།། ན་མོ་གུ་རུ་ཊི་ཎི་ཡེ། གསེར་འཕྱང་ཞེས་པ་མེ་མོ་བྱ་ལོ་དཔལ་ས་སྐྱའི་དབུ་རྩེའི་བླ་མ་ལྷ་ཁང་གི་རྟེན་གསར་བཞེངས་སོགས་ཀྱི་གཟུངས་རྫོང་གི་བཞུགས་ཚུལ་དཀར་ཆག་ཏུ་བཀོད་པ་ལ་ཐོག་མར་རྣལ་འབྱོར་དབང་ཕྱུག་གི་སྐུ་མི་ཚད་མ་ལ། སངས་རྒྱས་ཀྱི་འཕེལ་གདུང་། གདུང་རྟེན་མེ་ཞབས་མ་སྐྱོན་མེད། འཇམ་དབྱངས་སངས་རིན་གྱིས་གསར་བཞེངས་དང་ཕྱག་ནས་སྨིན་རྒྱས་མཛད་པའི་རྣལ་འབྱོར་དབང་ཕྱུག་གི་གསེར་སྐུ་རྐང་གང་པ། སྔགས་འཆང་ཆེན་པོའི་ཕྱག་ནས་ཐུགས་དམ་མའི་བིརྺ་པའི་བྲིས་ཐང་། སྔགས་འཆང་ཆེན་པོའི་དབུ་ལོའི་ཟེགས་མ་ཕོན་ཆེ་བ། ས་ལོ་ཐམས་ཅད་མཁྱེན་པའི་གསོལ་ཕོད་རྔ་མོ་ག་པའི་སྤུའི་ཐེར་མ་ལས་གྲུབ་པ་རྒྱན་གཞི་ནང་དར་དང་བཅས་པ་བུབས་མ་ཉམས་པ། དྲི་བསུང་ཁྱད་པར་ཅན་དང་ལྡན་པ། རྗེ་རྡོ་རྗེ་འཆང་ཀུན་དགའ་བཟང་པོ་ལ་ལམ་འབྲས་བརྒྱུད་པས་བསྐོར་བའི་བྲིས་ཐང་ཡོངས་འཛིན་དཀོན་མཆོག་འཕེལ་གྱི་ཕྱག་ནས་བརྒྱ་ཚར་བཞུགས་པ། ཚེ་དཔག་མེད་ཀྱི་བྲིས་ཐང་བརྒྱ་ཚར་མ་གཉིས། རྗེ་བཙུན་གོང་མ་ལྔ་རེ་རེས་གཙོ་བོ་བྱས་པའི་བྲིས་ཐང་ཆུང་ངུ་ལྔ་ལ་ལམ་འབྲས་བརྒྱུད་པ་ཡོངས་རྫོགས་ཀྱིས་བསྐོར་བ་བདག་ཆེན་རྡོ་རྗེ་འཆང་གི་སྐབས་ཙམ་གྱི་ཤིན་ཏུ་བྱིན་རླབས་ཆེ་བ་ལྔ། སྔགས་འཆང་ཡབ་སྲས་གསུམ་གྱི་དམ་རྫས་བརྒྱ་རྡོ། བཅུ་རྡོ། སིལ་མའི་ཐུམ། ཐུབ་དབང་གནས་བཅུས་བསྐོར་བ་དང་། ཀྱཻ་རྡོར་དཀྱིལ་ཐང་རྙིང་མ་རེ་རེ། སྔགས་འཆང་གྲགས་པའི་མཚན་གྱི་ཤངས་ཕྱིས་བུབས་བཅུ་གསུམ། འཇམ་དབྱངས་བསོད་ནམས་དབང་པོའི་སྐུ་རགས་བུབས་མ་ཉམས་པ་སྐུ་དྲེག་ཅན་ལྔ། སྟོད་སྨད་བར་གསུམ་གྱི་གཟུངས་སྔགས་རྒྱས་པ་ཆ་ཚང་དང་བཅས་པ་བཞུགས་ཤིང་།  ༈ །སྔགས་འཆང་ཆེན་པོའི་སྐུ་མི་ཚད་ཙམ་ལ། སངས་རྒྱས་ཀྱི་འཕེལ་གདུང་། གདུང་རྟེན་དཀར་མོ་སྐྱོན་མེད། སྟོད་སྨད་བར་གསུམ་གྱི་གཟུངས་སྔགས་རྒྱས་པ་ཆ་ཚང་། སྔགས་འཆང་ཆེན་པོའི་དབུ་ལོ་སྟོབས་ཆེ་བ། ཡང་སྔགས་འཆང་དེ་ཉིད་ཀྱི་རྒྱུན་བཞེས་ཀྱི་སྐུ་བེམ་གྱི་ནང་བུབས་མ་ཉམས་པ་དྲི་བཟང་ཁྱད་པར་ཅན་དང་ལྡན་པ་དང་། སྔགས་འཆང་གྲགས་པའི་མཚན་གྱི་ཤངས་ཕྱིས་བུབས་མ་ཉམས་པ་བཅུ་གཅིག སྔགས་འཆང་ཡབ་སྲས་གསུམ་གྱི་དམ་རྫས་བརྒྱ་རྡོ་བཅུ་རྡོ་སིལ་མའི་ཐུམ། ས་ལོ་ཆེན་པོས་བཞི་ཐོག་ཚོམས་དམར་དུ་ལམ་འབྲས་གནང་དུས། དེར་སྐབས་ཀྱི་སློབ་མ་ཞིག་གིས་ཆེད་གཏད་བཞེངས་པའི་ས་ལོ་ཉིད་ལ། ལམ་འབྲས་བརྒྱུད་པས་བསྐོར་བ་ལ་ས་ལོའི་ཕྱག་ནས་བརྒྱ་ཚར་བཞུགས་པའི་བྲིས་ཐང་གཅིག ཡབ་རྗེ་ཆོས་ཀྱི་རྒྱལ་པོས་བཞེངས་པའི་གཙོ་བོ་སྔགས་འཆང་ཆེན་པོ་ལ། བིརྺ་པ། གོང་མ་ལྔ། ས་ལོ། འཇམ་དབྱངས་སྐུ་མཆེད་སོགས་འདོད་ལྷ་མང་པོས་བསྐོར་བའི་བྲིས་ཐང་ལ། སྔགས་འཆང་ཆེན་པོའི་ཕྱག་ནས་བརྒྱ་ཚར་བཞུགས་ངེས་ཀྱི་བྱིན་རླབས་ཅན་གཅིག ཚར་ཆེན་གཙོ་བོ་ལ་འཁོར་རང་འདྲ་ཞེ་གཉིས་དང་། སྟེང་དུ་རྡོ་རིང་པ། གཞན་ཡང་ཚེ་དཔག་མེད། མགོན་དཀར། བྲམ་གཟུགས། རྣམ་སྲས་སོགས་ཀྱིས་བསྐོར་བའི་བྲིས་ཐང་ཚར་ཆེན་རང་གི་ཕྱག་ནས་མ་བཞི། ཚེ་དཔག་མེད་སྟོང་ཚར་གྱི་བྲིས་ཐང་རྙིང་མ། སྒྲོལ་དཀར་བརྒྱ་ཚར་མ་གཅིག རྗེ་འགྱུར་མེད་བདེ་ཆེན་གྱི་བྲིས་ཐང་ལོ་ཆེན་སྤྲུལ་སྐུས་བཞེངས་པ་ལ་རྗེ་འགྱུར་མེད་ཀྱི་ཕྱག་ནས་བཞུགས་ངེས་པ་གཅིག་རྣམས་བཞུགས། ཡང་ངེད་རང་གི་འདྲ་འབག་དབུ་རྩེ་མཐིལ་གྱི་ལམ་འབྲས་བརྒྱུད་པའི་ཁ་སྐོང་དུ་བཞེངས་པ་ལ། སངས་རྒྱས་ཀྱི་འཕེལ་གདུང་། མཆོད་རྟེན་རྒྱ་དཀར་མ་སྤུས་གཙང་གཅིག སྟོད་སྨད་བར་གསུམ་གྱི་གཟུངས་སྔགས་རྒྱས་པ་ཆ་ཚང་བ། སྔགས་འཆང་ཆེན་པོའི་དབུ་ལོའི་དབུ་སྙིགས་ལ་དབུ་ཚབ་ཆེ་བ་མཛད་པ་བུབས་མ་ཉམས་པ། སྔགས་འཆང་ཡབ་སྲས་གསུམ་གྱི་དམ་རྫས་བརྒྱ་རྡོ། བཅུ་རྡོ། སིལ་མའི་ཐུམ། གློ་བོ་མཁན་ཆེན་བསོད་ནམས་ལྷུན་གྲུབ་ཀྱི་སྐུ་འདྲ་ལི་ཁྲ་མཁན་ཆེན་དེ་ཉིད་རང་གི་ཕྱག་ནས་མ་གཅིག ཚེ་དཔག་མེད་ཀྱི་བྲིས་ཐང་བརྒྱ་ཚར་མ་ལོ་ཆེན་རཏྣ་བྷ་དྲའི་ཕྱག་ནས་མ་གཅིག སྤྱན་རས་གཟིགས་ལ་དམར་ཁྲིད་བརྒྱུད་པས་བསྐོར་བའི་བྲིས་ཐང་གཅིག སྒྲོལ་དཀར་གྱི་བྲིས་ཐང་སྟོང་ཚར་མ་གཅིག ཡང་སྒྲོལ་དཀར་གཙོ་བོ་ལ་རང་འདྲ་ཉེར་གཅིག་གིས་བསྐོར་བའི་བྲིས་ཐང་གཅིག ཡང་ཚེ་དཔག་མེད་ཀྱི་གསེར་ཐང་བརྒྱ་ཚར་མ་གཅིག རྗེ་ཚར་ཆེན་གྱི་བྲིས་ཐང་རང་འདྲ་ཞེ་གཉིས་ཀྱིས་བསྐོར་བ། འདོད་ལྷ་མང་པོ་དང་བཅས་པ་ཚར་ཆེན་ཉིད་ཀྱི་ཕྱག་ནས་བཞུགས་ངེས་ཆ། ཆོས་རྗེ་ས་པཎ་གཙོ་བོ་ལ་རྒྱན་དྲུག་མཆོག་གཉིས་སོགས་འདོད་ལྷ་མང་པོས་བསྐོར་བ་སྔགས་འཆང་ཆེན་པོའི་ཕྱག་ནས་བཞུགས་ངེས་གཅིག བླ་མ་གོང་མའི་སྤུར་དར་ལ་བཞེངས་པའི་ཐུབ་དབང་བརྒྱ་ཚར་གྱི་བྲིས་ཐང་གཅིག སྔགས་འཆང་ཆེན་པོ་ཕེབས་འགྲུལ་གནང་དུས་ཀྱི་དབུ་ཞྭ་བུབས་མ་ཉམས་པ། སྐུ་ཆར་གྱི་དུམ་བུ་ཆེ་བ། འཇམ་དབྱངས་བསོད་ནམས་དབང་པོའི་སྐུ་ཤག་བུབས་མ་ཉམས་པ། ཡབ་རྗེ་གྲགས་པའི་མཚན་ཅན་གྱི་སྐུ་བེམ་བུབས་མ་ཉམས་པ་རྣམས་དྲི་བསུང་ཁྱད་པར་ཅན་དང་བཅས་པ་བཞུགས་སོ། །


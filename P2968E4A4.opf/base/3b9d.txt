༄༅། །
རྗེ་མུས་པ་ཆེན་པོའི་དུས་ཆེན་སྐབས་ཀྱི་ཚོགས་ཆེན་གྱི་ཆོས་སྤྱོད་སྒྲིག་རིམ་བཞུགས་སོ།། རྗེ་མུས་ཆེན་གྱི་དུས་ཆེན་ཧོར་ཟླ་ལྔ་པའི་ཉེར་གཅིག་ལ་དཔལ་ལྡན་ས་སྐྱའི་གཙུག་ལག་ཁང་རྣམས་ཀྱི་གཙུག་གི་ནོར་བུ་དབུ་རྩེ་སྙིང་མའམ་ལྷ་ཁང་ཆེན་པོ་སོགས་སུ། ངེད་རང་དཔོན་སློབ། མཁན་ཆེན། ལས་ཆེན་པ། རྒྱ་མཚོ་དཔོན། ཆོས་སྡེ་ལྷོ་བྱང་གི་དགེ་འདུན་པ་རྣམས་དང་བཅས། ཆོས་དུང་དཀར་པོ་རྒྱང་གྲགས། བྱུང་འཕྲལ་བྱོན་ནས་ཐོག་མར་དཀར་ཆ་བཞི་ངེད་རང་གིས་བསྐུལ་རྗེས་དབུ་མཛད་ཀྱིས་བསྐུལ་དགོས། བླ་མཆོད་མཆོད་པ་བྱིན་རླབས་ནས། །
བརྒྱུད་འདེབས་བར་གཞུང་བསྲང་། བརྒྱུད་འདེབས་རྣམ་དག་དཀྱིལ་འཁོར་མ། །
རབ་མཛེས་མ་ཤོ་ལོ་ཀ་གཅིག་གི་རྗེས་སུ། ཤེས་བྱ་ཀུན་ལ་མ། བྱམས་པའི་དཔལ་མངའ་མ། གྲགས་པས་མཁའ་ཁྱབ་མ། དཀོན་མཆོག་གསུམ་དངོས་ཡོངས་འཛིན་སོགས། དཀོན་མཆོག་དགེས་པའི་ཐུགས་ལྡན་སོགས། སངས་རྒྱས་ཀུན་འདུས་མ། ངག་དབང་ལྷ་ཡི་རྗེས་བཟུང་སོགས་ཤོ་ལོ་ཀ་རེ་བྱས་རྗེས། གོང་བསྟོད་རྣམས་བླ་མཆོད་རྒྱུན་པ་བཞིན་ལ། ཚངས་དབང་མའི་རྗེས་སུ། ཐུགས་རྗེ་ཆེན་པོ་དང་ལྡན་པའི་ཞེས་སོགས་ཚིགས་བཅད་ཉེར་གཅིག ཚངས་སྤྱོད་མའི་རྗེས་སུ། བསོད་ནམས་དཔག་མེད་ཞེས་སོགས་ཚིགས་བཅད་ཉེར་གཅིག སྐབས་འདིར་མང་ཇ་དང་པོ་ཞུས་ནས། ཇ་མཆོད་སྐལ་བཟང་མ་མཛད། དེ་ནས་སྲིད་དྲལ་མའི་རྗེས་སུ་ཆོས་རྣམས་མ་ཉེར་གཅིག ཆོས་རྒྱལ་མའི་རྗེས་སུ་ཤེས་བྱ་ཐམས་ཅད་གཟིགས་པའི་སོགས་ཉེར་གཅིག སངས་རྒྱས་ཀུན་གྱི་ཐུགས་རྗེ་མའི་རྗེས་སུ་གྲགས་ལྡན་མ་ཉེར་གཅིག དེ་ནས་ཡོན་ཏན་ཚད་མེད་མ་གྲུབ་པ་ཡན་མཛད་རྗེས་བྱང་ཕྱོགས་སྐྱོང་བའི་སོགས་དང་། འགྲོ་བའི་བླ་མ་སོགས་ཚིགས་བཅད་གཉིས་སོང་མཚམས་གུང་སངས་མཛད། དེ་འདུས་གྲུབ་འཕྲལ་གསོལ་བ་གདན་ནོན་ཞུ། དེ་ནས་སྔགས་འཆང་ཆེན་པོའི་བླ་མ་རྣམས་ཀྱི་སྐུ་བསྟོད་སོ་ལ་ལ་རབ་མཛེས་མ། དུས་གསུམ་རྒྱལ་བའི་མཁྱེན་བརྩེ་མ་སོགས་བདག་ཆེན་ངག་པའི་སྐུ་བསྟོད་ཤོ་ལོ་ཀ་གཅིག རིགས་གསུམ་རྣམ་འཕྲུལ་སོགས་བདག་ཆེན་ཚེ་ནས་ཀྱི་སྐུ་བསྟོད་ཤོ་ལོ་ཀ་གཅིག རྒྱ་ཆེན་བསོད་ནམས་ཚོགས་ལས་སོགས་འཕགས་ཆེན་གྱི་སྐུ་བསྟོད་ཤོ་ལོ་ཀ་གསུམ། དཀོན་མཆོག་གསུམ་དངོས་སོགས་ངོར་ཆེན་གྱི་སྐུ་བསྟོད་ཤོ་ལོ་ཀ་གསུམ། རྒྱལ་སྲས་ངག་གི་དབང་པོ་སོགས་སྤྱན་སྔ་རིན་པོ་ཆེའི་སྐུ་བསྟོད་ཤོ་ལོ་ཀ་གཅིག་དེ་རྗེས་བྱིན་རླབས་ཆར་འབེབས་མ་གདངས་མ། ཤེས་བྱ་ཀུན་ལ་མ་ཉེར་གཅིག་གདངས་དང་བཅས་པ། དེ་ནས་དཔལ་ལྡན་རྩ་བའི་བླ་མ་སོགས་དང་། རྒྱལ་བ་རྒྱ་མཚོ་མ་གདངས་མ། བྱམས་པའི་དཔལ་མངའ་མ་ཉེར་གཅིག བྱམས་པའི་མངའ་བདག་མ་གདངས་མ། སྐབས་འདིར་ཇ་བར་མའི་དང་པོ་ཏེ། དེ་སྟེང་དགེ་འདུན་པ་རྣམས་གསོལ་བ་མཛད་པའི་ཇ་མཆོད་ངོ་མཚར་ཕུན་སུམ་ཚོགས་མ་མཛད། དེ་ནས་ལེགས་པའི་འབྱུང་གནས་གདངས་མ། གྲགས་པས་མཁའ་ཁྱབ་མ་ཉེར་གཅིག སྔགས་འཆང་བསྟན་པའི་ཉི་མ་གདངས་མ། གོང་བཞུགས་སྐུ་མཆེད་ཀྱི་སྐུ་བསྟོད། སངས་རྒྱས་ཀུན་འདུས་མ་ཉེར་གཅིག རྒྱལ་བ་གཉིས་པ་གདངས་མ། སྤྱན་སྔ་རིན་པོ་ཆེ་དང་། མཁན་ཆེན་ངག་དབང་ཆོས་གྲགས་ཀྱི་སྐུ་བསྟོད། འཇམ་དབྱངས་རིགས་ཐིག་མ་གདངས་མ། གཞན་ཚིག་བཅད་ཐོར་བུ་བ་རྣམས་དཀྱུས་བཞིན་དང་། གུང་སངས་བླ་མཆོད་སྐབས་ལྟར་མཛད། སྐབས་འདིར་གསོལ་ཆུང་གནང་ནས་ཚོགས་འདུས་འཕྲལ། ཇི་སྙེད་སུ་དག་མ་བསྐུལ་བའི་སིལ་སྙན་རྣམས་དང་བྱུག་པ་གདུགས་མཆོག་དང་། ཞེས་སོགས་ལ་རོལ་མོ་བྱས་རྗེས། མཆོད་པ་གང་རྣམས་བླ་མེད་རྒྱ་ཆེ་བ། །


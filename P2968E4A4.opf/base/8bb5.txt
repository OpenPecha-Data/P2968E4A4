༄༅། །
ཆུ་སྦྲུལ་དུས་མདོས་ཆེན་མོ་ཞག་བདུན་དུ་སྤར་བའི་ཆོ་གའི་སྒྲིག་རིམ་སོགས་ཀྱི་ཐོ་བཞུགས་སོ། །
དགེའོ།། ཨོཾ་སྭསྟི་སིདྡྷཾ། བླ་མདང་རྡོ་རྗེ་ནག་པོ་ཆེན་པོ་ལ་ཕྱག་འཚལ་ལོ། །
དེ་ལ་འདིར་རྣམ་རྒྱལ་ཞེས་པ་ཆུ་མོ་སྦྲུལ་ལོ་དུས་མདོས་ཆེན་མོ་སྔར་ནས་ཞག་བཞི་རེའི་རྒྱུན་འདུག་པ། ཞག་བདུན་དུ་སྤར་བའི་ཆོ་ག་སོགས་བྱ་ཚུལ་གྱི་སྒྲིག་རིམ་ལ། ཉེར་གཉིས་ཀྱི་ཉིན་བཅའ་ཧོ་སྦྱར། ཉེར་གསུམ་གྱི་གསོལ་བ་སྔ་གྲོལ་ལ་མགོན་ཁང་ནུབ་ནས་ངེད་རང་གིས་གསར་དུ་བཞེངས་པའི་འཆམ་མགོན་བཞི་སོགས་འཆམ་མགོན་བཅུ་གཅིག བན་ཚང་པ་དབྱངས་དཔོན་དང་བཅས་པས་སྤྱན་དྲངས། དེ་འཕྲལ་ཚོགས་དུང་དཀར་པོ་རྒྱང་གྲགས་གཟིམས་ཆུང་རྩེ་ནས་བཏང་། འདུས་ཚར་བ་དང་གནས་ཡོ་བྱིན་རླབས་ནས་བཟུང་། སྔགས་འཆང་ཆོས་ཀྱི་རྒྱལ་པོས་མཛད་པའི་དེབ་སྒྲིག་ཆེན་མོའི་ནང་བཞིན་གྱི་ཉེར་དྲུག་གི་ཆོ་ག་རྣམས་ལྷག་ཆད་མེད་པ་བྱས། དེ་དགོང་དབྱངས་ཆགས་སྲིན་གཟུགས་མའི་སྡེ་ཚན་དང་གཏོར་འབུལ། གཏོར་འབུལ་གཙོ་དབྱངས་པ་རྣམས་ཀྱིས་བྱས། ཉེར་བཞིའི་སྔ་དྲོ་ནམ་ལང་ལ་ཚོགས་དུང་བཏང་སྟེ། གནས་ཡོ་བྱིན་རླབས་ནས་བཤགས་པའི་བར་དཀྱུས་བཞིན་ལ། བསྐང་གསོ་ནག་པོ་མཆོད་རྟེན་མའི་སྤྱན་འདྲེན་དབྱངས་བཅས་ཀྱི་རྗེས་སུ། ཆོས་ཉིད་མའི་སྤྱན་འདྲེན་དབྱངས་དང་བཅས་པ། དེ་ནས་གང་གི་རང་བཞིན་དང་། བྱང་ཤར་ཧ་ཧ་སོགས་འདུར་མ། དཀར་མོ་བ་ཡི་སྤྱན་འདྲེན་དང་། བྱོན་སྐྱེམས་གཉིས་ཀྱི་མཇུག་ཏུ་ཆེམས་གསུམ་བརྡུང་གི་རྗེས་སུ་གསུམ་བརྡེག་ལེན། དེ་ནས་ནག་པོ་མཆོད་རྟེན་མ་མཆོད་དབྱངས་གཉིས་དང་འདུར་གདངས་སྤེལ་མ་ཚར་གསུམ་གྱི་རྗེས་སུ། ཆོས་ཉིད་མ་མཆོད་དབྱངས་ནས་བཟུང་སྟེ། དབྱངས་ཚོས་ཐོགས་བཅས་ཚར་གཅིག དེ་ནས་གཞན་ཡང་མ་སོགས་བསྐང་ཐུང་རྣམས་དབྱངས་མེད་པ་ཚར་གསུམ་རེ་དང་། གཏུམ་ཆེན་མ་དང་། སྐུ་དང་གསུང་ཐུགས་ཚར་བདུན་རེ་བྱས་རྗེས། གུང་སེང་བཏང་ནས་གསོལ་བ་མཛད། དེ་མཚམས་ནས་དགོང་དུང་བཏང་། འདུས་གྲུབ་པ་དང་འཕྲིན་བཅོལ་ས་སྐྱའི་རྗེ་བཙུན་མ་ཚར་བདུན་སོང་རྗེས། ནག་པོ་མཆོད་རྟེན་གྱི་འཕྲིན་བཅོལ་དང་། བཟློག་པ་ཚར་གསུམ་རེ། བཤགས་པ་བཀའ་བསྒོ་སོགས་དཀྱུས་བཞིན་གྱི་རྗེས་སུ། ཆོས་ཉིད་མའི་བཤགས་བཟློག་ཚར་རེ། དེ་ནས་བསྟོད་པ་སྲིན་གཟུགས་མའི་སྡེ་ཚན་དབྱངས་རེས་དང་བཅས་སྔགས་འཆང་ཆོས་ཀྱི་རྒྱལ་པོས་མཛད་པའི་དེབ་སྒྲིག་ཆེན་མོའི་ནང་བཞིན་གྱི་ཉེར་བདུན་གྱི་སྔ་ཆོག་གཞུང་བསྲངས་ནས་མཛད། དེ་དགོང་དབྱངས་ཆགས་སྔོན་ཚེ་མའི་སྡེ་ཚན་དང་། གཏོར་འབུལ་གུང་པའི་དབྱངས་དཔོན་རྒྱབ་གྲལ་གཡས་པས་བྱས། ཉེར་ལྔའི་ཉིན་སྔ་དྲོ་ཚོགས་དུང་གཏོང་བ་ནས། བསྐང་གསོའི་བཤགས་པའི་བར་ཉེར་བཞིའི་ཆོ་གའི་ཁྲིགས་ལྟར་ལས་བསྟོད་པ་སྔོན་ཚེ་མའི་སྡེ་ཚན་དབྱངས་རེས་དང་བཅས་པ་སོགས་སྔགས་འཆང་ཆོས་ཀྱི་རྒྱལ་པོས་མཛད་པའི་ཉེར་བདུན་དགོང་གི་དེབ་སྒྲིག་ནང་བཞིན་ཚང་བར་བྱས། དབྱངས་ཆགས་གང་ཐུགས་མའི་སྡེ་ཚན་དང་། གཏོར་འབུལ་སྤྱི་མཆོད་པས་བྱས་་་་་་ཉེར་བཞི་ལྔ་གཉིས་ལ་མ་གཏོགས་བསྐང་གསོ་ཆོས་ཉིད་མ་མི་མཛད། ཉེར་དྲུག་གི་སྔ་དྲོ་ཚོགས་དུང་སྔར་ལྟར་བཏང་པའི་བཤགས་པ་ཡན་དཀྱུས་བཞིན་ལ། བསྐང་གསོ་ནག་པོ་མཆོད་རྟེན་གྱི་སྤྱན་འདྲེན་དབྱངས་དང་བཅས་པ་ནས་མཆོད་དབྱངས་ནས་བརྩམ། དབྱངས་སོགས་ཉེར་ལྔ་བཞིན་སྤེལ་བ་ཚར་གསུམ། བསྐང་ཐུང་རྣམས་དབྱངས་མེད་ཚར་གསུམ་རེ། གཏུམ་ཆེན་མ་དང་སྐུ་དང་གསུང་ཐུགས་མ། ས་སྐྱའི་རྗེ་བཙུན་མ་རྣམས་ཚར་བདུན་རེ། བཤགས་པ་ལྔ། བཟློག་པ་གསུམ། བསྟོད་པ་གང་ཐུགས་མའི་སྡེ་ཚན་དབྱངས་རེས་དང་བཅས་སྔགས་འཆང་ཆོས་ཀྱི་རྒྱལ་པོས་མཛད་པའི་དེབ་སྒྲིག་ནང་གི་ཉེར་བརྒྱད་སྔ་དྲོའི་ཆོ་ག་རྣམས་ཚང་བར་བྱས། གང་ཐུགས་མའི་སྐུའི་བསྟོད་པ་ཡན་གྱི་དབྱངས་རྣམས་སོང་མཚམས་གུང་སེང་བཏང་ནས་གསོལ་བ་མཛད། དེ་ནས་དགོང་དུང་བཏང་སྟེ་གསུང་གི་བསྟོད་པ་ནས་འཕྲོས་རྣམས་མཛད། དབྱངས་ཆགས་ལ་མ་སྐྱེས་མཁའ་ཀློང་མའི་སྡེ་ཚན་དང་། གཏོར་འབུལ་གཙོ་དབྱངས་པས་བྱས། ཉེར་བདུན་གྱི་ཉིན། སྔ་དྲོ་ཚོགས་དུང་གཏོང་བ་ནས། བསྟོད་པའི་བར་གོང་ཉེར་དྲུག་བཞིན་ལ། བསྟོད་པ་མཁའ་འགྲོ་སྤྱི་བསྟོད་ཀྱི་སྡེ་ཚན་དབྱངས་རེས་དང་བཅས་དེབ་སྒྲིག་ཆེན་མོ་ནང་གི་བསྟོད་པ་ནས། བཀྲ་ཤིས་ཀྱི་བར་ཚང་བར་བྱས། གསོལ་གོང་དུ་ཞལ་གྱི་བསྟོད་པ་ཁྱེད་ཀྱི་བཞུགས་ཚུལ་མའི་དབྱངས་འཁོར་དང་པོ་གཙོ་དབྱངས་པས་གྲུབ་མཚམས། གུང་སེང་བཏང་ནས་གསོལ་བ་མཛད། །


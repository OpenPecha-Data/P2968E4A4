༄༅། །
མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་སོགས་ཀྱི་སྤྱན་ལྟས་འགའ་བཞུགས་སོ།། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་སྤྱན་ལྟས་ནི། དཔལ་ས་སྐྱར་རྗེ་བཙུན་རིན་པོ་ཆེའི་སྐུ་འདྲ་མཛེ་ཐོད་མའི་དྲུང་དུ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཚེ་རིང་ཐུང་ཡོང་གི་སྤྱན་ལྟས་འབྱུང་བར། དབོ་ཟླ་བའི་རྗེ་བཙུན་རིན་པོ་ཆེའི་དུས་ཆེན་ཚེས་བཅུ་གཉིས་ཀྱི་ཐོ་རངས། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་གསོལ་འདེབས་མཛད་པའི་མནལ་ལམ་དུ། སྔར་གྱི་ཐུགས་སྔར་བཞུགས་པའི་གྲྭ་པ་བྱམས་པ་ཆོས་གྲགས་ཟེར་བ་དེ་བྱུང་ནས། ང་ལ་ལོ་ལྔ་བཅུ་ང་གཅིག་ལ་དོག་ཆ་མེད་ཟེར་བྱུང་བས། རྗེ་ཉིད་ཀྱིས་སླར་ལྔ་བཅུ་ང་ལྔ་ལྟ་བུ་ལ་མེད་དམ་གསུངས་པས་དེ་ལ་མེད། དྲུག་ཅུ་ལ་མས་མཐའ་བྱས་པའི་ཡོང་ཟེར་བྱུང་གསུངས། གྲྭ་པ་དེ་ཆོས་སྐྱོང་གི་སྤྲུལ་པ་གཅིག་ཡིན་པར་སྣང་གསུངས། ༈ །ཡང་རྒྱས་བླ་མ་མཁས་བཙུན་གྱི་རྨི་ལྟས་ལ། དགུང་ལོ་སོ་དྲུག་བདུན་གཉིས་སྐུ་དོག་ཙམ་ལ། བརྒྱད་ཅུ་གྱ་གསུམ་བཞུགས། སྐུ་རིམ་སྟོབས་ཆེན་རང་གིས་འཆུན་ན་གདུང་གཅིག་ཙམ་འབྱུང་ཟེར་བ་ཞིག་ཐོ་རངས་ཀྱི་རྨི་ལམ་ཞིག་ཏུ་བྱུང་ལགས། ༈ ཡང་ལན་གཅིག་སྐུ་རིམ་འབུར་དོད་སྟོབས་གང་ཆེ་རང་མཛད་ན་གདུང་གཉིས་ཙམ་ཡོང་ཞུ་བ་བྱུང་ལགས། ཞབས་དྲུང་རིན་པོ་ཆེ་དགུང་ལོ་གྱ་གསུམ་ཐོག གྲགས་པ་རང་གི་གནས་སུ་བདེ་ཞུ་བ་བྱུང་ལགས་པས། རྗེ་བཙུན་གྲགས་པའི་རྣམ་འཕྲུལ་ཡིན་ངེས་སུ་འདུག་པས་བདེ་བ་ཅན་དུ་འབྱོན་ཞུ་བར་འདུག་ལགས། ༈ ཡང་འབྲོ་པ་སྔགས་འཆང་རིག་འཛིན་འཇིགས་བྲལ་གྱི་རྨི་ལྟས་ལ། ཆོ་འཕྲུལ་གྱི་ཚེས་བཅུ་གཉིས་ཀྱི་ཐོ་རངས། ཆམ་རྐྱེན་ཞིག་གིས་ཅུང་ཟད་ན་བའི་གཉིད་སྲབ་པོ་ཞིག་གི་རྨི་ལམ་ན། རི་སུལ་ཆེན་པོ་ཞིག་གི་སྐེད་ལ་ཕ་བོང་དཀར་པོ་གཅིག་ལ། བུ་མོ་མཛེས་རབ་ཅིག་གི་རྗེས་ལ་བུ་ཚ་གཞོན་ནུ་ཁ་ལབ་ཤེས་མི་ཤེས་ཤིག་ཁྲིད་ནས་སྐོར་བ་བྱེད་ཀྱིན་འདུག་པས། ཁྱེད་འདི་ལ་སྐོར་བ་བྱེད་པ་ཅི་ཡིན་བྱས་པས། འདི་སློབ་དཔོན་པདྨའི་བཞུགས་ཁྲི་ཡིན་ཟེར། བསམ་བློ་ལ་མཁའ་འགྲོ་མ་འདྲ་ཨེ་ཡིན། གོང་ས་ནས་བཀའ་ཕེབས་པའི་རྨི་ལམ་སྒུགས་གསུངས་པ། རྨི་ལམ་ལ་ཏག་ཏག་རང་མེད་པས་འདི་ལ་འདྲི་དགོས་བསམ་ནས། ཁྱེད་ལ་ས་སྐྱ་ཞབས་དྲུང་རིན་པོ་ཆེ་སྐུ་ཚེ་སྔ་མ་གར་འཁྲུངས། ཕྱི་མ་གར་འཁྲུངས། སྐུ་ཚེ་རིང་ཐུང་ཤོད་རྒྱུ་ཨེ་ཡོད་བྱས་པས། བུ་མོ་དེ་ནས་ང་ལ་མེད། འདི་ལ་ཡོད་ཡོང་ཟེར་མ་ཐག་བུ་ཚ་ནས། སྔ་མ་ནི་འཕགས་ཡུལ་དུ་རྫོགས་ཆེན་སེམས་ཀློང་ཐམས་ཅད་ལ་མཁས་པའི་པཎྜི་ཏ་ཞིག་ནས། རེས་གྲུབ་ཐོབ། རེས་དགེ་བཤེས། རེས་ལོ་ཙཱ་བ་སོགས་བོད་དུ་ཡང་འཁྲུངས་པ་ཞིག་ཡིན། སྐུ་ཚེ་ནི་གཞན་རྐྱེན་གྱིས་བར་མ་ཆད་ན་རིང་ལ་འཕྲིན་ལས་རྒྱས་པ་ཞིག་ཡོང་། སྐབས་སྐབས་སུ་དོག་ཆ་ཕྲན་བུ་འདུག་སྟེ། ཁོང་རེས་མཁྱེན་པས་གང་འོས་ཀྱི་བཟློག་པ་གྱིས་ཟེར་བའི་མོད་ལ་གཉིད་སད། ༈ །ཡང་པཎ་ཆེན་ཀརྨ་ནཱ་ཐའི་ལུང་བསྟན་ལ། རྟ་ལོ་ཧོར་ཟླ་བཅུ་གཅིག་པའི་ཚེས་བརྒྱད་ཀྱི་ཉིན་པཎྜི་ཏ་ཀརྨ་ནཱ་ཐས་ངེད་རང་གི་ལག་རིས་བལྟས་པའི་ལུང་བསྟན་བྱུང་བ་ལ། ངེད་རང་ལོ་བདུན་ཅུ་དོན་དྲུག་ཐུབ་ཅིང་། དེ་ཐོག་སྐུ་རིམ་མང་ཇ་གསུམ། བླ་བྲང་རྣམས་སུ་དཀར་མེ་གང་མང་དང་། དར་ཅོག་གསུམ་བཙུགས་ན་ཁལ་བཞི་དང་བརྒྱད་ཐུབ་ཟེར་བ་ལ། ལོ་ལྔ་བཅུ་ང་བདུན་པའི་ཐོག་ཧོར་ཟླ་བཅུ་གཉིས་པའི་ཚེས་བཅུ་ལ། དར་ཅོག་དཀར་པོ་གཅིག དཀར་མེ་བཅུ་གཅིག མང་ཇ་གཅིག་རྣམས་རིམ་གྲོ་ལ་དགོས་ཟེར། རང་ལོ་ཉེར་བདུན་ལོན་ནས་བཟུང་། ཉིན་རེ་བཞིན་ལུགས་གཉིས་ཐད་ནས་དར་རྒྱས་ཇེ་ཆེ་ཇེ་ཆེ་ལ་འགྲོ་ཟེར། ལོ་ཉེར་དགུ་ཚུན་ལ་དགེ་སྡིངས་ཀྱང་ལག་ཏུ་ཡོང་ཟེར་བྱུང་། རབ་འབྱམས་པས་ལག་རིས་བལྟས་པས་ལུང་བསྟན་བྱུང་པ་ལ། རང་ལོ་དྲུག་ཅུ་རེ་དགུ་ཐུབ་ཅིང་། དེ་ཐོག་རིམ་གྲོ་ལ་བརྩོན་པར་བྱས་ན་ལོ་བདུན་ཅུ་དོན་གསུམ་ཐུབ་ཟེར་བྱུང་། སརྦ་མངྒ་ལཾ། ༈ །ཡང་ཆོས་རྗེ་གླང་ཕུ་བའི་དམ་ཅན་གྱི་ལུང་བསྟན་ལ། འདི་ཁར་དམ་ཅན་སྤྱན་དྲངས་པའི་ལྷ་ངག གཙོ་བོར་ཞབས་དྲུང་རིན་པོ་ཆེའི་སྐུ་ཚེའི་ཚད། སྐུ་དོག་ཆེ་སྙམ་པའི་སྐབས་རྣམས་སུ་མང་ཇ་སྤོང་རྟ་སོགས་ཐུགས་རྟོག་ཞིབ་པ་རེ་གནང་དགོས། གཞན་མ་སྐུ་ཚེའི་ཚད་བདུན་ཅུ་དོན་གསུམ་ཁག་ཐེག་པར་བྱས་སོང་ལགས།།  །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།


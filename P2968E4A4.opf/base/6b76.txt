༄༅། །
སྦྱིན་པའི་བདག་པོ་ལ་བཀྲ་ཤིས་ཀྱི་མངའ་གསོལ་བའི་ཡི་གེ་དགེ་ལེགས་ཀུན་འབྱུང་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། འདིར་སྦྱིན་པའི་བདག་པོ་རྣམས་ལ་ཀུན་རིག་གི་ཆོ་ག་དང་འབྲེལ་བའི་སྐབས་སུ་བཀྲ་ཤིས་ཀྱི་མངའ་གསོལ་བའི་ཚུལ་ནི། བཀྲ་ཤིས་བྱ་བའི་ཡུལ་སྦྱིན་བདག་རྣམས་མེ་ཏོག་བཀྲམ་པའི་གདན་ལ་འཁོད་དེ། དེ་ཉིད་དང་དཔོན་སློབ་རྣམས་ཀྱི་མདུན་དུ་འབྲང་རྒྱས་རྒྱན་ཅི་མཛེས་ཀྱིས་བརྒྱན་པ་དང་། བཀྲས་ཤ་བཀྲས་ཆང་སོགས་སྦྱིན་བདག་གི་འབྱོར་པ་དང་བསྟུན་པ་བཤམས་ལ་ཁྲུས་ཆུས་བྲན་ཏེ། ཨོཾ་བཛྲ་ཡཀྵ་ཧཱུྃ་གིས་བསངས། སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་ཞལ་ཟས་ཁ་དོག་དྲི་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་གང་བའི་ཕྱག་རྒྱ་དང་བཅས་པས། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། །
ལེགས་སྦྱར་འདི་ནི་རྒྱལ་བ་སྲས་བཅས་ལ། །
དད་པས་ཕུལ་བས་འགྲོ་བ་འདི་དག་ཀུན། །
འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག །ཚར་གསུམ་གྱི་རྗེས་སུ། ཨོཾ་དི་བྱ་ཨ་ན་ནེ་ས་མ་དྷི་དྷྱ་ན་པྲ་ཎ་ནི་སྭཱཧཱ། ཞེས་བརྗོད། དེ་ནས་དཔོན་སློབ་རྣམས་ཀྱིས་དབུ་ཞྭ་བཞེས་ལ་སྦྱིན་བདག་རྣམས་ཡཀྵས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་སྦྱིན་པའི་བདག་པོ་ཁྱེད་རང་རྣམས་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་དཀར་པོ་རབ་ཏུ་དགྱེས་པའི་སྤྱན་གདངས་པ། དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ། ཕྱག་གཡས་པ་རྡོ་རྗེ་རྩེ་ལྔ་པ་ཐུགས་ཁར་གཏོད་དེ་འཛིན་པ། གཡོན་དྲིལ་བུ་ཁ་དཀུར་བསྟེན་པ། སེམས་དཔའི་སྐྱིལ་མོ་ཀྲུང་གིས་བཞུགས་པའི་སྐུ་ཅན་རེ་རེར་གསལ་ལམ་སྟེ་གྱུར་པའི་མོས་པ་མཛོད། ཅེས་བརྗོད། དེ་ནས། རང་གི་སྙིང་ཁ་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་སོགས་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ དྲིལ་གསིལ་གདངས་དང་བཅས་པས། ཧཱུྃ་ཡེ་ཤེས་བསྐལ་པ་སོགས་ཚིགས་བཅད་སྔགས་དང་བཅས་པས་སྤྱན་དྲངས། དེ་ནས་སྔགས་ཕྱག་རྒྱ་དང་བཅས་པས་མཆོད་། ཡང་དྲིལ་གསིལ་གདངས་དང་བཅས་པས། ཧཱུྃ་ཆོས་ཉིད་སྟོང་པ་གཉིས་མེད་སོགས་ལན་གཅིག་དང་། འཇིགས་པའི་ཧཱུྃ་སྒྲ་སོགས་ལན་གསུམ་གྱིས་བསྟོད། དེ་ནས་དཔོན་སློབ་རྣམས་ཀྱིས་ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན་གྱི༞ གསང་སྔགས་དང་རིགས་སྔགས་ཀྱི་རྒྱལ་པོ་ཁྲོ་བོ་དང་ཁྲོ་མོ་རྣམས་ཀྱི༞ ཁྱད་པར་དུ་ཡང་བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཀྱི་ལྷ་ཚོགས་འཁོར་དང་བཅས་པ་རྣམས་ཀྱི༞ བདེན་པ་ཆེན་པོས་བྱིན་གྱིས་རླབས་ཀྱིས། དེང་འདིར་སྦྱིན་པའི་བདག་པོ་རྣམས་ལ་བཀྲ་ཤིས་ཀྱི་མངའ་གསོལ་བ་ལ་བར་དུ་གཅོད་པར་བྱེད་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་ཐམས་ཅད་སའི་ཕྱོགས་འདིར་མ་གནས་པར་གཞན་དུ་སོང་ཞིག ཅེས་དང་རོལ་མོ་དྲག་ཏུ་བྱ། སུམྦྷ་ནི་སོགས་དྲག་སྔགས་ཤེས་ཚད་བརྗོད་ལ་དཔོན་སློབ་རྣམས་ཀྱིས་སྦྱིན་བདག་ནས་དང་ཡུངས་ཀར་གྱིས་བྲབ། གུ་གུལ་གྱིས་བདུགས། དེ་འདྲ་བ་ལན་གསུམ་གྱི་རྗེས་སུ་སྦྱིན་བདག་རྣམས་ཀྱི་ཞྭ་གྱོན་པ་དང་ཐོར་ཅོག་བཅིངས་པ་སོགས་བྱས་ལ། དཔོན་སློབ་སྦྱིན་བདག་དང་བཅས་པར་བཀྲས་ཟན་དུ་གྲགས་པ་སྔར་གྱི་འབྲང་རྒྱས་ནས་ཚལ་པ་རེ་བཀྱེ་ཞིང་། བཀྲས་ཤ་བཀྲས་ཆང་སྦྱིན་བདག་གི་བློ་དང་བསྟུན་པའི་ཇི་ལྟར་འོས་པ་དྲངས་ཚར་བ་དང་། མཆོད་གཡོག་པས་དཔོན་སློབ་སྦྱིན་བདག་དང་བཅས་པར་མེ་ཏོག་བཀྱེ་ཞིང་དཔོན་སློབ་རྣམས་ཀྱིས་དྲིལ་གསིལ་གདངས་དང་བཅས་སྦྱིན་བདག་ལ་མེ་ཏོག་འཐོར་བཞིན་པས་ངག་ཏུ། རྒྱལ་མཚན་རྩེ་མོ་སོགས་དང་། ས་ཆེན་བླ་མ་སོགས་དང་། འགྲོ་བའི་བླ་མ་ལ་སོགས་དང་། བསྟན་པའི་བདག་པོ་སོགས་དང་། ཚོགས་གཉིས་མཐར་ཕྱིན་སོགས་དང་། མཚུངས་མེད་བླ་མ་སོགས་དང་། ཕུན་སུམ་ཚོགས་པ་མངའ་བ་གསེར་གྱི་རི་བོ་སོགས་དཀོན་མཆོག་གསུམ་གྱི་བཀྲ་ཤིས་དང་། པདྨོའི་ལྟེ་བ་བདུད་བཞི་སོགས་དང་། བཀྲ་ཤིས་གང་ཞིག་སོགས་དང་། སྐྱེ་མེད་ཆོས་སྐུ་སོགས་དང་། དཔལ་ལྡན་ལྷ་མོ་སྟོན་གྱི་ཟླ་བ་སོགས་དང་། རྣམ་རྒྱལ་འཇིག་རྟེན་དབང་ཕྱུག་སོགས་དང་། འཇིག་རྟེན་འདྲེན་པ་སོགས་དང་། བདག་གི་ཚེ་རབས་སྔོན་ནས་སོགས་དང་། འཇིགས་རུང་དུས་མཐའི་སོགས་དང་། གང་གི་མཐུ་ཡིས་སོགས་དང་། དཔའ་བརྗིད་མི་སྡུག་སོགས་དང་། སྤྲུལ་པ་བྱེ་བས་སོགས་དང་། གང་གི་འཁྲུལ་ལྟར་སོགས་དང་། སྔོན་ཚེ་རྡོ་རྗེ་འཆང་གི་སོགས་དང་། ཟབ་ཅིང་རྒྱ་ཆེ་སོགས་དང་། བྱང་ཕྱོགས་སྐྱོང་བའི་རྒྱལ་ཆེན་སོགས་དང་། རྒྱལ་ཆེན་རྣམ་ཐོས་སྲས་ནི་སོགས་དང་། ནོར་གྱི་དབང་ཕྱུག་སོགས་དང་། བསོད་ནམས་རི་བོ་སོགས་དང་། ལོ་བརྒྱ་ཐུབ་ཅིང་སོགས་དང་། འབད་དང་རྩོལ་བ་སོགས་དང་། བགེགས་རིགས་སྟོང་ཕྲག་སོགས་དང་། དེ་ནས་རོལ་མོ་དང་བཅས། ཉིན་མོ་བདེ་ལེགས་ཚར་གསུམ་དང་། བདག་ཅག་དཔོན་སློབ་ཡོན་བདག་དང་བཅས་པ་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས་བཀྲ་ཤིས་དང་བདེ་ལེགས་ཀྱིས་ཁྱབ་པར་གྱུར་ཅིག ཅེས་བརྗོད་ནས་མེ་ཏོག་སིལ་མའི་ཆར་རྒྱ་ཆེན་པོ་དབབ་སྟེ་བཀྲ་ཤིས་པར་བྱའོ། །


༄༅། །
སྒྲོལ་དཀར་ཡིད་བཞིན་འཁོར་ལོའི་བླ་མ་བརྒྱུད་པའི་ལོ་རྒྱུས་ཀྱི་ཡི་གེ་དད་པ་སྐྱེད་བྱེད་བཞུགས།། ན་མོ་གུ་རུ་བུདྡྷ་དྷྭ་ཛ་སརྦ་ཏཱ་ར་ཡེ། རྗེ་བཙུན་མ་སྒྲོལ་མ་ཡིད་བཞིན་འཁོར་ལོའི་ཚེ་ཁྲིད་ཟབ་མོ་ཁྱད་པར་ཅན་གྱི་བླ་མ་བརྒྱུད་པའི་ལོ་རྒྱུས་ནི། སྒྲོལ་མ་ཉིད་ཀྱིས་མངོན་སུམ་དུ་ཞལ་བསྟན་ཏེ་རྗེས་སུ་གནང་བ་མཛད་པ་ལ་བརྟེན་ནས། སློབ་དཔོན་ངག་གི་དབང་ཕྱུག་གྲགས་པས་འཆི་བདག་བསླུ་བ་བསྡུས་པའི་རྟོག་པ་ནས་འདི་ཕྱུང་ནས་མཛད། མན་ངག་རྣམས་སྒྲོལ་མ་ཉིད་ཀྱིས་གསུངས་སྐད། དེ་ལ་བླ་མ་རྡོ་རྗེ་གདན་པས་གསན། སྒྲུབ་ཐབས་ཀྱང་མང་དུ་མཛད། དེ་ལ་བླ་མ་བ་རི་ལོ་ཙཱ་བས་གསན། སྒྲུབ་ཐབས་ཀྱང་མང་པོ་བོད་དུ་བསྒྱུར། དེ་ལ་བླ་མ་སླེ་ནག་པས་གསན། སྒྲུབ་པ་ལོ་དྲུག་མཛད་པས་ཞལ་མངོན་སུམ་དུ་གཟིགས་ཏེ་ཆོས་གསུངས་སྐད། དེ་ལ་སྦྲེ་པ་རིན་པོ་ཆེས་གསན་ཏེ། དང་པོར་ཐོས་བསམ་མཛད་པའི་དུས་སུ། ལས་སྟོད་པའི་བརྟག་རིས་ཡིན་ཟེར་བའི་རྣལ་འབྱོར་པ་ཞིག་ལ་ལག་རིས་བསྟན་པས། ཇོ་བོ་བཙུན་པ་ཁྱོད་ལ་ཆོས་ཀྱི་ལས་འཕྲོ་ཤ་མ་གཅིག་འདུག་པ་ལ་ཚེ་ལ་ལོང་མི་འདུག་སྟེ། ལོ་གསུམ་ལས་མི་ཐུབ་པར་འདུག་ཟེར་བ་དང་། སྔར་ནས་ཁོང་རང་གི་རྨི་ལམ་དུ་ལྟས་ངན་ཡང་ཡང་བྱུང་བ་གཉིས་འཛོམས་པས། ཚེ་འདི་ལ་ཐ་མར་ཐུག་བྱུང་སྟེ། ལོ་གཅིག་ཐུབ་བམ་ཇི་ཙམ་ཐུབ་ཐུབ་ཀྱི་ཚེ་ལྷག་མ་འདི་ཆོས་ལག་ལེན་ཤ་མ། གདམས་ངག་ཁྱད་པར་ཅན་སྟོན་པའི་དགེ་བའི་བཤེས་གཉེན་གཅིག་བཙལ་དགོས་སྙམ་དུ་དགོངས་ནས་གསན་པ་འཕྲོས་བཅད་ནས་དབུས་སུ་བྱོན་ནས་ལམ་ཁར་གཞུ་མཁར་གོང་དུ་བླ་མ་སླེ་ནག་པ་དང་མཇལ་ནས་ལོ་རྒྱུས་བྱས་པས། བྱང་ཆུབ་བསྒྲུབ་པ་ལ་ལམ་གྱི་བར་ཆད་སེལ་བའི་ཐབས་ཁྱད་པར་ཅན་ང་ལ་ཡོད་ཀྱི། སྟོན་པ་ཁྱོད་ཐུགས་བདེ་འབོལ་གྱིས་ཐོངས་ཤིག་གསུངས་ནས། འདིས་སྒྲུབ་ཐབས་གདམས་ངག་དང་བཅས་པ་མ་ལུས་པ་གནང་། ད་ཁྱོད་ཀྱིས་གཞན་དུ་མ་འགྲོ་བ་འདི་རང་དུ་སྡོད་ལ་སྒོམས་ཤིག་གསུངས་ནས། ལུང་པ་དེར་རང་གི་ལག་མཁར་ལུང་བྱ་བ་གཅིག་གི་ཕུར་བསྒྲུབ་པ་ལ་རྩེ་གཅིག་ཏུ་མཛད་པས། ཟླ་བ་བཅུ་གཅིག་ལོན་ཙ་ན་རྗེ་བཙུན་མའི་ཞལ་མངོན་སུམ་དུ་གཟིགས་ནས་ཁྱོད་ཀྱིས་ལོ་དྲུག་ཅུ་ཐུབ། སེམས་ཅན་ལ་ཕན་ཐོགས་པར་འོང་གསུངས། དེ་ནས་ཕྱིས་དགུང་ལོ་དྲུག་ཅུ་ལོན་པའི་དུས་སུ་རྗེ་བཙུན་མ་ལ་གསོལ་བ་བཏབ་པས། ངའི་སྐུ་ཞིག་བཞེངས་དང་ལོ་བཅུ་ཙམ་བསྡད་པར་འདུག་གི་གསུངས་ནས་རས་བྲིས་གཅིག་བཞེངས་སྐད། དགུང་ལོ་བདུན་ཅུ་བཞེས་པའི་དུས་སུ་གསོལ་བ་བཏབ་པས་ཡང་ངའི་སྐུ་གཅིག་བཞེངས་དང་ལོ་བཅུ་ཐུབ་པར་འདུག་གསུངས་ནས་ལུགས་མ་གཅིག་བཞེངས་སྐད། སྐུ་དེ་གཉིས་བྱིན་རླབས་ཆེ་བར་གྲགས་ཏེ། རས་བྲིས་དེ་ད་ལྟ་ཡང་ར་སྒྲེང་ན་བཞུགས་སྐད། དགུང་ལོ་བརྒྱད་ཅུ་བཞེས་པའི་དུས་སུ་རྗེ་བཙུན་མ་ལ་གསོལ་བ་བཏབ་པས། ད་རུང་ངའི་སྐུ་གཅིག་བཞེངས་ཤིག་བཞེངས་ན་ལོ་མང་དུ་ཐུབ་པར་འདུག་གསུངས་པ་ལ། ཁོང་རང་བཞུགས་པའི་མདུན་གྱི་གྱང་ལོགས་ལ་རི་མོ་གཅིག་བཞེངས་སྐད། དེ་ནས་ལོ་བཅོ་ལྔའི་བར་དུ་བཞུགས་ཏེ་ཡོངས་སུ་བསྡོམས་པས་དགུང་ལོ་དགུ་བཅུ་རྩ་ལྔ་བཞུགས་སྐད། དེའི་བརྒྱུད་པ་ནི། རྗེ་བཙུན་མ་སྒྲོལ་མ། ངག་དབང་གྲགས་པ། གསེར་གླིང་པ། ཇོ་བོ་རྗེ། འབྲོམ་སྟོན། སྤྱན་སྔ་བ། སླེ་ནག་པ། དགེ་བཤེས་སྦྲེ་བ། སྒམ་པོ་པ། བསྒོམ་ཚུལ་སྟོན་པ། ཤེས་རབ་བྱང་ཆུབ། རྗེ་མདོ་འཛིན་པ། འབྲི་གུང་གླིང་པ། དམ་ཆོས་གླིང་པ། ཆོས་ཀྱི་ཚུལ་ཁྲིམས། མཉམ་མེད་ལྷ་ལུང་པ། གྲུབ་ཆེན་ཐོག་གནས་པ། ཆོས་ཀྱི་དབང་ཕྱུག བྱང་ཆུབ་བཟང་པོ། རོང་སྟོན་གྱི་གདན་ས་པ་དང་པོ་བཀྲ་ཤིས་རྣམ་རྒྱལ། སྤྱན་སྔ་བསོད་ནམས་ལྷའི་དབང་པོ། བླ་མ་བསོད་ནམས་ལེགས་མཆོག པཎ་ཆེན་ངག་དབང་གྲགས་པ། སྤྱན་སྔ་རིན་པོ་ཆེ་ངག་དབང་ཆོས་ཀྱི་གྲགས་པ། རྗེ་དཔལ་ལྡན་ཆོས་འབྱོར། རྒྱལ་བའི་སྲས་པོ་སྤྱན་སྔ་ཀུན་དགའ་དོན་གྲུབ། དེའི་དྲུང་དུ་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། རྗེས་གནང་། ཚེ་ཁྲིད། ཡིག་ཆ་གསར་རྙིང་ཀུན་བསྡོམས་པའི་པོ་ཏིའི་ལུང་དང་བཅས་ཐོབ་པ་ལགས། ཡང་ན་སྤྱན་སྔ་ངག་དབང་ཆོས་གྲགས་ཡན་གོང་བཞིན་ལས། དེས་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ལ་གནང་། དེས་ཐུགས་སྲས་རྒྱལ་ཚབ་དམ་པ་སྔགས་འཆང་གྲགས་པའི་མཚན་ཅན་ལ་གནང་ཞིང་། ཡབ་རྗེ་ཆོས་ཀྱི་རྒྱལ་པོ་དེ་ཉིད་ཀྱི་དྲུང་དུ་ཡང་བདག་གིས་ཡིད་བཞིན་འཁོར་ལོ་འདིའི་རྗེས་གནང་ལན་གྲངས་དུ་མའི་བར་དུ་མནོས་ལ། ཡང་བརྒྱུད་པ་ལུགས་གཅིག་ནི་དྭགས་པོ་བཀྲས་རྣམ་པ་ཡན་གོང་དང་འདྲ་བ་ལས། དེའི་རྗེས་སུ་ཆོས་རྗེ་ཀརྨ་འཕྲིན་ལས་པ། རྗེ་ཚར་ཆེན། རྗེ་མཁྱེན་བརྩེ་བ། རྗེ་བསོད་ནམས་ཆོས་འཕེལ། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། དེའི་དྲུང་དུ་ཡང་རྗེས་གནང་ཡིད་བསྐོར་གྱི་ལུང་དང་བཅས་པ་ཐོས་སོ། །

